# Vedtekter for Spillmakerlauget Norge

Sist endret 4. juni 2024.

## § 1 Navn
Foreningens navn er Spillmakerlauget og ble stiftet 6. juni 2015. Navnet Spillmakerlauget Norge blir noen ganger brukt for å skille det tydelig fra regionale laug. Engelsk navn er Game Makers Guild of Norway.

## § 2 Formål og visjon
Spillmakerlauget er interesseorganisasjon for enkeltpersoner som lager eller ønsker å lage spill i Norge, både profesjonelle og hobbyister. Spillmakerlauget Norge er paraplyorganisasjonen for regionale spillmakerlaug i Norge. 

Lauget har følgende formål:

- Å være bindeleddet mellom regionale laug i Norge for å tilrettelegge for bærekraftig spillutviklingsmiljø.
- Å være en ideell og uavhengig organisasjon.
- Å opprette og vedlikeholde felles fora for sine medlemmer og spillnæringen i Norge.
- Arbeide for rettighetene til arbeidere i spillindustrien.
- Drifte nettsted.
- Drifte medlemsliste.

Foreningen baserer seg på frivillig engasjement, og er uavhengig av eksterne organisasjoner som medlemmer arbeider i og organisasjoner som sponser foreningen.

Medlemsorganisasjoner plikter å følge vedtektene til Spillmakerlauget Norge. Deler av vedtekter for en medlemsorganisasjon som er i strid med nasjonale vedtekter er å regne som ugyldige. 

## § 3 Juridisk person
Foreningen er en selveiende og frittstående juridisk person med upersonlig og begrenset ansvar for gjeld.

## § 4 Medlemskap
Alle enkeltpersoner med interesse for spillutvikling og å fremme spillutvikling som bransje kan bli medlem av Spillmakerlauget Norge, som er ansvarlig for medlemsliste. Hvis Spillmakerlauget Norge har medlemskontingent, betales den forskuddsvis, og man regnes som medlem fra når man har betalt den.

Medlemmer som skylder kontingent for mer enn ett år, har ikke stemmerett eller andre rettigheter, og kan av enten av det regionale styret til medlemmet eller sentralstyret i Spillmakerlauget Norge strykes som medlem av foreningen. Strykes et medlem, kan det ikke tas opp igjen før det betaler kontingent igjen.

Nye medlemmer i Spillmakerlauget (Norge) har tilknytning og stemmerett til det regionale lauget som medlemmet selv har valgt.

Styret kan med 2/3 flertall suspendere medlemmer i Spillmakerlauget Norge ved alvorlige og gjentatte brudd på vedtekter og/eller oppførselsregler (Code of Conduct). Ekskludering av medlemmer kan bare skje hvis påfølgende regionale årsmøte og landsmøte vedtar det med 2/3 flertall. Suspenderte medlemmer har ikke medlemsrettigheter før suspensjon er opphevet. Medlemmer som blir vurdert suspendert/ekskludert, kan ikke stemme i egne saker om suspendering og ekskludering. Ekskluderte medlemmer er stengt ute fra medlemskap i hele Spillmakerlauget i minst ett år fra ekskluderingsvedtak. Deretter kan ekskluderte medlemmer søke om nytt medlemskap med oppheving av ekskludering hvis vedkommende har unnskyldt seg til fornærmede parter og det er grunn til å tro at vedkommende vil følge vedtektene og oppførselsreglene.

## § 5 Kontingent
Medlemskontingent bestemmes av landsmøtet i Spillmakerlauget (Norge), og landsmøtet bestemmer også hvor mye hvert regionale laug får utdelt av innbetalt kontingent for sine medlemmer. Årsmøte i et regionalt laug kan ved behov fastsette tilleggskontingent som Spillmakerlauget Norge krever inn for dem. Hvis Spillmakerlauget Norge ikke har medlemskontingent, kan årsmøtet i et regionalt laug fastsette kontingent som Spillmakerlauget Norge krever inn direkte fra sine medlemmer.

## § 6 Stemmerett og valgbarhet
For å ha stemmerett må man være fylt 18 år, ha hatt gyldig medlemskap i minst 2 uker og ha oppfylt medlemsforpliktelsene. Ingen kan møte eller avgi stemme ved fullmakt.

Alle medlemmer som har stemmerett er valgbare til tillitsverv i foreningen, og som representant til ting eller møte i overordnede organisasjonsledd. Tillitsvalgt kan imidlertid ikke samtidig være arbeidstaker i foreningen.

## § 7 Tillitsvalgtes godtgjørelse
Tillitsvalgte kan motta rimelig honorar for sitt arbeid samt refusjon for faktiske utgifter, inkludert tapt arbeidsfortjeneste så fremt foreningen har tilgang til slik kapital. Utgifter til godtgjørelse, honorar og refusjon for faktiske utgifter skal fremgå av budsjett og regnskap.

## § 8 Landsmøtet
Landsmøtet, som hvert år holdes senest i juli måned og etter årsmøtene til medlemsorganisasjonene, er foreningens høyeste myndighet. Landsmøtet innkalles av styret med minst 2 ukers varsel, direkte til medlemmene og gjerne også gjennom offisielle foreningskanaler på Internett. Forslag som skal behandles på landsmøtet skal være sendt til styret senest 1 uke før landsmøtet. Fullstendig saksliste må være tilgjengelig for medlemmene senest 5 dager før landsmøtet.

Alle medlemmer har adgang til landsmøtet. Hvis et landsmøte har minst 20 frammøtte, skal landsmøtet vurdere å vedta delegatsystem for medlemsorganisasjoner for framtidige landsmøter.
Styret kan invitere andre personer og/eller media til å være til stede.

Landsmøtet er vedtaksført med det antall stemmeberettigede medlemmer som møter. Ingen har mer enn én stemme, og stemmegivning kan ikke skje ved fullmakt. Styret plikter å sette opp et digitalt alternativ for medlemmer som ikke kan møte fysisk.

På landsmøtet kan det ikke behandles forslag om vedtektsendring som ikke er oppført på sakslisten senest 1 uke før landsmøtet, med unntak av justeringer i innkomne forslag. Andre saker utenom sakslisten kan behandles og avgjøres når 2/3 av de fremmøtte krever det. Slik beslutning kan bare tas i forbindelse med godkjenning av sakslisten.

Landsmøtet ledes av valgt møteleder. Møtelederen behøver ikke å være medlem av Spillmakerlauget.

Landsmøtet skal behandle følgende saker:
1.	Velge møteleder, referent og 2 protokollunderskrivere.
1.	Behandle årsmelding og eventuelle gruppeårsmeldinger.
1.	Behandle regnskap (i revidert stand hvis foreningen er revisjonspliktig).
1.	Fastsette medlemskontingent.
1.	Vedta budsjett.
1.	Behandle innkomne forslag og saker.
1.	Velge:
    - Leder og nestleder
    - Minst 1 styremedlem
    - Eventuelle varamedlemmer
    - Revisor, hvis foreningen er revisjonspliktig

Leder og nestleder velges enkeltvis. De øvrige medlemmer til styret velges samlet. Deretter velges eventuelle varamedlemmer samlet. Rekkefølgen kan ved behov avgjøres ved skriftlig valg i forhold til stemmetall. Alle styremedlemmer blir valgt for ett år om gangen.

## § 9 Ekstraordinære landsmøter
Ekstraordinære landsmøter holdes når styret bestemmer det, eller minst en tredjedel av de stemmeberettigede medlemmene krever det.
Det innkalles på samme måte som for ordinære landsmøter, med minst 1 ukes varsel.
Ekstraordinært landsmøte kan bare behandle og ta avgjørelse i de sakene som er kunngjort i innkallingen.

## § 10 Styret
Foreningen ledes av et styre på minst 3 til maks 8 medlemmer. Det kan i tillegg være et valgfritt antall varamedlemmer. Styret er høyeste myndighet mellom landsmøtene.

Styret skal:
1.	Iverksette landsmøtets bestemmelser.
1.	Oppnevne etter behov komiteer/utvalg/personer for spesielle oppgaver og utarbeide instruks for disse.
1.	Administrere og føre nødvendig kontroll med Spillmakerlaugets økonomi i henhold til de til enhver tid gjeldende instrukser og bestemmelser.
1.	Representere Spillmakerlauget utad.
1.	Signere dokumenter for Spillmakerlauget.

Det holdes styremøte minst én gang hvert kvartal. Styret skal holde møte når lederen forlanger det eller et flertall av styremedlemmene forlanger det.

Styret er vedtaksført når et flertall av styrets medlemmer er til stede. Vedtak fattes med flertall av de avgitte stemmene. Ved stemmelikhet teller styrelederens stemme dobbelt.

Styret har fullmakt til å supplere seg selv (ved frafall eller behov) opptil totalt 8 styremedlemmer. Hvis et styremedlem som har trekt seg, var medlem av en medlemsorganisasjon, skal medlemsorganisasjonen først spørres om å utnevne erstatter.
Supplerte styremedlemmer sitter i styret frem til neste landsmøte. Styret kan utnevne fungerende leder og nestleder ved behov.

Under første styremøte etter gjennomført landsmøte skal styret selv fordele følgende roller innad:

- Økonomiansvarlig
- Sekretær

Styremedlemmene kan nominere seg selv eller andre styremedlemmer til disse rollene. Ved flere nominerte til en rolle holdes hemmelig valg der alminnelig flertall avgjør.

Styrets leder og nestleder har hver for seg både signaturrett og prokura. Dersom verken styreleder eller nestleder er tilgjengelig, kan styret i fellesskap tildele signaturrett og prokura til andre.

Gammelt:
Utenfor landsmøtet er styret Spillmakerlauget Norges øverste organ. Styret skal bestå av minst tre medlemmer, blant disse en leder og en nestleder. Hvis mulig, skal det være en representant fra hvert regionale laug.

Hvert regionale laug må levere inn liste over styrerepresentanter og varaer med kontaktinformasjon til Spillmakerlaugets sentralstyre etter at disse er valgt på regionalt årsmøte eller supplert på regionalt styremøte.

Ved frafall fra styret må aktuell medlemsorganisasjon selv supplere styret med ny representant. Supplerte styremedlemmer sitter i styret frem til neste landsmøte.

Under første styremøte etter gjennomført landsmøte skal styret utnevne en økonomiansvarlig.

Styremedlemmene kan nominere seg selv eller andre styremedlemmer til disse rollene. Ved flere nominerte til en rolle holdes hemmelig valg der alminnelig flertall avgjør. Styret er pålagt å fylle disse rollene. 

Det holdes styremøte minst én gang hvert kvartal. Styret er kun vedtaksdyktig når et alminnelig flertall av medlemsorganisasjonene er representert på styremøtet. Styrets medlemmer er ansvarlige for foreningens økonomiske disposisjoner ihht. norsk lov. Det er styrets leder og ett styremedlem i fellesskap som har tegningsrett.

## § 11 Grupper/avdelinger
Spillmakerlauget kan organiseres med avdelinger og/eller grupper. Disse kan ledes av oppnevnte tillitspersoner eller av valgte styrer. Landsmøtet eller styret bestemmer opprettelsen av avdelinger/grupper, og hvordan disse skal organiseres og ledes.

For avdelingers/gruppers økonomiske forpliktelser hefter hele Spillmakerlauget, og avdelinger/grupper kan ikke inngå avtaler eller representere Spillmakerlauget utad uten styrets godkjennelse.

## § 12 Stemmegivning på landsmøte, styremøte og grupper/avdelinger
Alle vedtak i Spillmakerlauget Norge sine organer krever alminnelig flertall hvis ikke annet er spesifisert i vedtektene. Ved stemmelikhet i styret eller på landsmøtet avgjør styreleders stemme.

## § 13 Vedtektsendring
Vedtektene er Spillmakerlauget Norge sitt øverste regelverk og kan endres ved ⅔ flertall på et landsmøte. En vedtektsendring trer tidligst i kraft etter landsmøtet den vedtas på er hevet.

## § 14 Oppløsning
Spillmakerlauget Norge kan bare oppløses ved enstemmig flertall på et ordinært landsmøte og et påfølgende ekstraordinært landsmøte minst 3 måneder senere hvor oppløsning er eneste sak som skal behandles. På det ekstraordinære møtet må det være minimum en representant til stede fra hver medlemsorganisasjon samt Spillmakerlauget Norges fulle styre. Ved oppløsning bestemmer landsmøtet fordelingen av Spillmakerlauget Norge sine midler.

Saker som handler om nedleggelse av forening, sammenslåing med andre foreninger og utmelding av forening fra paraplyorganisasjonen må stå på sakslista for ordinært landsmøte for å kunne behandles, og kan ikke tas opp som benkeforslag.
