# Vedtekter for Spillmakerlauget Norge

Sist endret 19. juni 2021.

## Formål og medlemskap

### § 1 Navn og formål
Foreningens navn er Spillmakerlauget og ble stiftet 6. juni 2015. Navnet Spillmakerlauget Norge blir noen ganger brukt for å skille det tydelig fra regionale laug. Engelsk navn er Norwegian Game Makers Guild.

Spillmakerlauget Norge er paraplyorganisasjonen for regionale spillmakerlaug i Norge.

Lauget har følgende formål:

- Å være bindeleddet mellom regionale laug i Norge for å tilrettelegge for bærekraftig spillutviklingsmiljø.
- Å være en ideell og uavhengig organisasjon.
- Å opprette og vedlikeholde felles fora for sine medlemmer og spillnæringen i Norge.
- Arbeide for rettighetene til arbeidere i spillindustrien.
- Drift av Spillmakerlauget.no.
- Drift av medlemsliste.

### § 2 Medlemskap
Alle enkeltpersoner med interesse for spillutvikling og å fremme spillutvikling som bransje kan bli medlem av Spillmakerlauget Norge, som er ansvarlig for medlemsliste. Hvis Spillmakerlauget Norge har medlemskontingent, betales den forskuddsvis, og man regnes som medlem fra når man har betalt den.

Medlemmer som skylder kontingent for mer enn ett år, har ikke stemmerett eller andre rettigheter, og kan av enten av det regionale styret til medlemmet eller sentralstyret i Spillmakerlauget Norge strykes som medlem av foreningen. Strykes et medlem, kan det ikke tas opp igjen før det betaler kontingent igjen.

Nye medlemmer i Spillmakerlauget (Norge) har tilknytning og stemmerett til det regionale lauget som medlemmet selv har valgt.

Styret kan med 2/3 flertall suspendere medlemmer i Spillmakerlauget Øst ved alvorlige og gjentatte brudd på vedtekter og/eller oppførselsregler (Code of Conduct). Ekskludering av medlemmer kan bare skje hvis påfølgende regionale årsmøte og landsmøte vedtar det med 2/3 flertall. Suspenderte medlemmer har ikke medlemsrettighetter før suspensjon er opphevet. Medlemmer som blir vurdert suspendert/ekskludert, kan ikke stemme i egne saker om suspendering og ekskludering. Ekskluderte medlemmer er stengt ute fra medlemskap i hele Spillmakerlauget i minst ett år fra ekskluderingsvedtak. Deretter kan ekskluderte medlemmer søke om nytt medlemskap med oppheving av ekskludering hvis vedkommende har unnskyldt seg til fornærmede parter og det er grunn til å tro at vedkommende vil følge vedtektene og oppførselsreglene.

### § 3 Kontigent
Medlemskontingent bestemmes av landsmøtet i Spillmakerlauget (Norge), og landsmøtet bestemmer også hvor mye hvert regionale laug får utdelt av innbetalt kontingent for sine medlemmer. Årsmøte i et regionalt laug kan ved behov fastsette tilleggskontingent som Spillmakerlauget Norge krever inn for dem. Hvis Spillmakerlauget Norge ikke har medlemskontingent, kan årsmøtet i et regionalt laug fastsette kontingent som Spillmakerlauget Øst krever inn direkte fra sine medlemmer.

## Landsmøtet

### § 4 Landsmøtet
Landsmøtet er Spillmakerlauget Norge sitt øverste organ og skal avholdes hvert medlemsår. Styret er pålagt å innkalle til landsmøtet med minst fire ukers varsel. Styret skal sende ut saksliste minst to uker før landsmøtet.

Hver medlemsorganisasjon kan sende opp til 2 representanter til landsmøtet i tillegg til medlemsorganisasjonens representanter i Spillmakerlauget Norge sitt styre. Alle representanter har stemmerett ved sakene som tas opp. Styret i hvert regionalt laug melder fra hvem de sender som delegater til landsmøtet, senest to uker to uker før landsmøtet.

Landsmøtet skal behandle følgende saker:
1.	Velge møteleder, referent og 2 protokollunderskrivere.
1.	Behandle årsmelding og eventuelle gruppeårsmeldinger.
1.	Behandle regnskap (i revidert stand hvis foreningen er revisjonspliktig).
1.	Fastsette medlemskontingent.
1.	Vedta budsjett.
1.	Behandle innkomne forslag og saker.
1.	Velge:
    - Leder og nestleder annethvert år
    - Revisor (hvis foreningen er revisjonspliktig)

Leder og nestleder velges enkeltvis.

### § 5 Ekstraodinært landsmøte
Det avholdes ekstraordinært landsmøte hvis over en tredjedel av medlemsorganisasjonene eller over halvparten av styret i Spillmakerlauget Norge krever det. Innkalling må sendes ut med minst en måneds varsel og kun sakene nevnt i innkallingen kan tas opp.

## Styret

### § 6 Styrets sammensetning
Utenfor landsmøtet er Styret Spillmakerlauget Norges øverste organ. Styret skal bestå av to representanter fra hver medlemsorganisasjon, samt en styreleder og nestleder valgt av landsmøtet. Hvis en medlemsorganisasjon ikke kan stille med to representanter til styret, kan de velge en representant med dobbeltstemme.

Ved frafall fra styret må medlemsorganisasjonen selv supplere styret med ny representant. Supplerte styremedlemmer sitter i styret frem til neste landsmøte.

Under første styremøte etter gjennomført landsmøte skal styret selv fordele følgende roller innad:
- Økonomiansvarlig
- Sekretær

Styremedlemmene kan nominere seg selv eller andre styremedlemmer til disse rollene. Ved flere nominerte til en rolle holdes hemmelig valg der alminnelig flertall avgjør. Styret er pålagt å fylle disse rollene. 

Regionalt laug må levere inn liste over vara med kontaktinformasjon til Spillmakerlaugets styre.

### § 7 Styrets ansvar og vedtaksdyktighet
Det holdes styremøte minst én gang hvert kvartal. Styret er kun vedtaksdyktig når minst ⅔ av medlemsorganisasjonene er representert på styremøtet. Styrets medlemmer er ansvarlige for foreningens økonomiske disposisjoner ihht. norsk lov. Det er styrets leder og ett styremedlem i fellesskap som har tegningsrett.

## Diverse

### § 8 
Vedtektene er Spillmakerlauget Norge sitt øverste regelverk og kan endres ved ⅔ flertall på et landsmøte. Forslag til endring av vedtektene må være sendt til styret senest en måned før landsmøtet. En vedtektsendring trer tidligst i kraft etter landsmøtet den vedtas på er hevet.

Uanmeldte vedtekter og/eller vedtektsendringer tatt opp på landsmøtet kan endres om det blir enstemmig vedtatt.

### § 9 
Alle vedtak i Spillmakerlauget Norge sine organer krever alminnelig flertall hvis ikke annet er spesifisert i vedtektene. Ved stemmelikhet i styret eller på landsmøtet avgjør styreleders stemme.

### § 10 
Spillmakerlauget Norge kan bare oppløses ved enstemmig flertall på et ordinært landsmøte og et påfølgende ekstraordinært landsmøte hvor oppløsning er eneste sak som skal behandles. På det ekstraordinære møtet må det være minimum 2 representanter til stede fra hver medlemsorganisasjon samt Spillmakerlauget Norges fulle styre. Ved oppløsning bestemmer landsmøtet fordelingen av Spillmakerlauget Norge sine midler.
