# Vedtekter for Spillmakerlauget Norge

Sist endret 18. juni 2022.

## § 1 Navn
Foreningens navn er Spillmakerlauget og ble stiftet 6. juni 2015. Navnet Spillmakerlauget Norge blir noen ganger brukt for å skille det tydelig fra regionale laug. Engelsk navn er Game Makers Guild of Norway.

## § 2 Formål og visjon
Spillmakerlauget er interesseorganisasjon for enkeltpersoner som lager eller ønsker å lage spill i Norge, både profesjonelle og hobbyister. Spillmakerlauget Norge er paraplyorganisasjonen for regionale spillmakerlaug i Norge. 

Lauget har følgende formål:

- Å være bindeleddet mellom regionale laug i Norge for å tilrettelegge for bærekraftig spillutviklingsmiljø.
- Å være en ideell og uavhengig organisasjon.
- Å opprette og vedlikeholde felles fora for sine medlemmer og spillnæringen i Norge.
- Arbeide for rettighetene til arbeidere i spillindustrien.
- Drift av Spillmakerlauget.no.
- Drift av medlemsliste.

Foreningen baserer seg på frivillig engasjement, og er uavhengig av eksterne organisasjoner som medlemmer arbeider i og organisasjoner som sponser foreningen.

Medlemsorganisasjoner plikter å følge vedtektene til Spillmakerlauget Norge. Deler av vedtekter for en medlemsorganisasjon som er i strid med nasjonale vedtekter er å regne som ugyldige. 

## § 3 Juridisk person
Foreningen er en selveiende og frittstående juridisk person med upersonlig og begrenset ansvar for gjeld.

## § 4 Medlemskap
Alle enkeltpersoner med interesse for spillutvikling og å fremme spillutvikling som bransje kan bli medlem av Spillmakerlauget Norge, som er ansvarlig for medlemsliste. Hvis Spillmakerlauget Norge har medlemskontingent, betales den forskuddsvis, og man regnes som medlem fra når man har betalt den.

Medlemmer som skylder kontingent for mer enn ett år, har ikke stemmerett eller andre rettigheter, og kan av enten av det regionale styret til medlemmet eller sentralstyret i Spillmakerlauget Norge strykes som medlem av foreningen. Strykes et medlem, kan det ikke tas opp igjen før det betaler kontingent igjen.

Nye medlemmer i Spillmakerlauget (Norge) har tilknytning og stemmerett til det regionale lauget som medlemmet selv har valgt.

Styret kan med 2/3 flertall suspendere medlemmer i Spillmakerlauget Norge ved alvorlige og gjentatte brudd på vedtekter og/eller oppførselsregler (Code of Conduct). Ekskludering av medlemmer kan bare skje hvis påfølgende regionale årsmøte og landsmøte vedtar det med 2/3 flertall. Suspenderte medlemmer har ikke medlemsrettigheter før suspensjon er opphevet. Medlemmer som blir vurdert suspendert/ekskludert, kan ikke stemme i egne saker om suspendering og ekskludering. Ekskluderte medlemmer er stengt ute fra medlemskap i hele Spillmakerlauget i minst ett år fra ekskluderingsvedtak. Deretter kan ekskluderte medlemmer søke om nytt medlemskap med oppheving av ekskludering hvis vedkommende har unnskyldt seg til fornærmede parter og det er grunn til å tro at vedkommende vil følge vedtektene og oppførselsreglene.

## § 5 Kontingent
Medlemskontingent bestemmes av landsmøtet i Spillmakerlauget (Norge), og landsmøtet bestemmer også hvor mye hvert regionale laug får utdelt av innbetalt kontingent for sine medlemmer. Årsmøte i et regionalt laug kan ved behov fastsette tilleggskontingent som Spillmakerlauget Norge krever inn for dem. Hvis Spillmakerlauget Norge ikke har medlemskontingent, kan årsmøtet i et regionalt laug fastsette kontingent som Spillmakerlauget Norge krever inn direkte fra sine medlemmer.

## § 6 Stemmerett og valgbarhet
For å ha stemmerett må man være fylt 18 år, ha hatt gyldig medlemskap i minst 2 uker og ha oppfylt medlemsforpliktelsene. Ingen kan møte eller avgi stemme ved fullmakt.

Alle medlemmer som har stemmerett er valgbare til tillitsverv i foreningen, og som representant til ting eller møte i overordnede organisasjonsledd. Tillitsvalgt kan imidlertid ikke samtidig være arbeidstaker i foreningen.

## § 7 Tillitsvalgtes godtgjørelse
Tillitsvalgte kan motta rimelig honorar for sitt arbeid samt refusjon for faktiske utgifter, inkludert tapt arbeidsfortjeneste så fremt foreningen har tilgang til slik kapital. Utgifter til godtgjørelse, honorar og refusjon for faktiske utgifter skal fremgå av budsjett og regnskap.

## § 8 Landsmøtet
Landsmøtet er Spillmakerlauget Norge sitt øverste organ og skal avholdes hvert medlemsår. Styret er pålagt å innkalle til landsmøtet med minst 2 ukers varsel. Forslag som skal behandles på landsmøtet skal være sendt til styret senest 1 uke før landsmøtet. Styret skal sende ut saksliste minst 5 dager før landsmøtet.

Hver medlemsorganisasjon kan sende opptil 2 representanter til landsmøtet i tillegg til medlemsorganisasjonens representanter i Spillmakerlauget Norge sitt styre. Alle representanter har stemmerett ved sakene som tas opp. Styret i hvert regionalt laug melder fra hvem de sender som delegater til landsmøtet, senest 3 uker før landsmøtet. Benkeforslag er tillatt.

Landsmøtet skal behandle følgende saker:
1.	Velge møteleder, referent og 2 protokollunderskrivere.
1.	Behandle årsmelding og eventuelle gruppeårsmeldinger.
1.	Behandle regnskap (i revidert stand hvis foreningen er revisjonspliktig).
1.	Fastsette medlemskontingent.
1.	Vedta budsjett.
1.	Behandle innkomne forslag og saker.
1.	Velge:
    - Leder og eventuelt nestleder annethvert år
    - Revisor (hvis foreningen er revisjonspliktig)

Leder og nestleder velges enkeltvis.

## § 9 Ekstraodinære landsmøter
Det avholdes ekstraordinært landsmøte hvis over en tredjedel av medlemsorganisasjonene eller over halvparten av styret i Spillmakerlauget Norge krever det. Innkalling må sendes ut med minst 2 ukers varsel og kun sakene nevnt i innkallingen kan tas opp.

## § 10 Styret
Utenfor landsmøtet er styret Spillmakerlauget Norges øverste organ. Styret skal bestå av minst tre medlemmer, blant disse en leder og helst også en nestleder. Hvis mulig, skal det være en representant fra hvert regionale laug.

Hvert regionale laug må levere inn liste over styrerepresentanter og varaer med kontaktinformasjon til Spillmakerlaugets sentralstyre etter at disse er valgt på regionalt årsmøte eller supplert på regionalt styremøte.

Ved frafall fra styret må aktuell medlemsorganisasjon selv supplere styret med ny representant. Supplerte styremedlemmer sitter i styret frem til neste landsmøte.

Under første styremøte etter gjennomført landsmøte skal styret utnevne en økonomiansvarlig.

Styremedlemmene kan nominere seg selv eller andre styremedlemmer til disse rollene. Ved flere nominerte til en rolle holdes hemmelig valg der alminnelig flertall avgjør. Styret er pålagt å fylle disse rollene. 

Det holdes styremøte minst én gang hvert kvartal. Styret er kun vedtaksdyktig når et alminnelig flertall av medlemsorganisasjonene er representert på styremøtet. Styrets medlemmer er ansvarlige for foreningens økonomiske disposisjoner ihht. norsk lov. Det er styrets leder og ett styremedlem i fellesskap som har tegningsrett.

## § 11 Grupper/avdelinger
Spillmakerlauget kan organiseres med avdelinger og/eller grupper. Disse kan ledes av oppnevnte tillitspersoner eller av valgte styrer. Landsmøtet eller styret bestemmer opprettelsen av avdelinger/grupper, og hvordan disse skal organiseres og ledes.

For avdelingers/gruppers økonomiske forpliktelser hefter hele Spillmakerlauget, og avdelinger/grupper kan ikke inngå avtaler eller representere Spillmakerlauget utad uten styrets godkjennelse.

## § 12 Stemmegivning på landsmøte, styremøte og grupper/avdelinger
Alle vedtak i Spillmakerlauget Norge sine organer krever alminnelig flertall hvis ikke annet er spesifisert i vedtektene. Ved stemmelikhet i styret eller på landsmøtet avgjør styreleders stemme.

## § 13 Vedtektsendring
Vedtektene er Spillmakerlauget Norge sitt øverste regelverk og kan endres ved ⅔ flertall på et landsmøte. Forslag til endring av vedtektene må være sendt til styret senest en måned før landsmøtet. En vedtektsendring trer tidligst i kraft etter landsmøtet den vedtas på er hevet.

Uanmeldte vedtekter og/eller vedtektsendringer tatt opp på landsmøtet kan endres om det blir enstemmig vedtatt.

## § 14 Oppløsning
Spillmakerlauget Norge kan bare oppløses ved enstemmig flertall på et ordinært landsmøte og et påfølgende ekstraordinært landsmøte hvor oppløsning er eneste sak som skal behandles. På det ekstraordinære møtet må det være minimum en representant til stede fra hver medlemsorganisasjon samt Spillmakerlauget Norges fulle styre. Ved oppløsning bestemmer landsmøtet fordelingen av Spillmakerlauget Norge sine midler.
